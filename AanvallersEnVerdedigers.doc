Inleiding
In de digitale wereld zijn er veel soorten aanvallers en verdedigers. Die spelen een kat- en muisspel: de verdedigers ontwikkelen steeds betere manieren van beveiliging, aanvallers verzinnen steeds nieuwe manieren om die te doorbreken.
Wie zijn de aanvallers en de verdedigers? De aanvallers noemen we al snel hackers. Maar dat is een verwarrende term. Want is een hacker hetzelfde als een internetcrimineel? Nee, er zijn ook hackers met goede bedoelingen. Die hackers zijn geen aanvallers, maar helpen juist om de verdediging te verbeteren. En er zijn ook overheden die hacken om terroristen op te sporen.

Soorten computer criminaliteit

-Fraude
Fraude is een vorm van oplichting: er wordt bedrog gepleegd, meestal met het doel om mensen geld afhandig te maken. Een bekend voorbeeld is phishing. Maar ook spyware kan het doel hebben om bijvoorbeeld bankgegevens te achterhalen. Ook komt fraude voor via online shops, social media of online dating. Bijvoorbeeld als iemand geld betaalt voor een product, maar dat nooit ontvangt. Er zijn ook veel voorbeelden van slachtoffers die online een relatie opbouwen met iemand die helemaal niet blijkt te zijn wie hij zegt te zijn. Criminelen vragen dan aan het slachtoffer veel geld. Bijvoorbeeld door te zeggen dat ze het slachtoffer graag willen ontmoeten, maar geen geld hebben om de vliegreis te betalen.

-Afpersing
  Malware kan worden gebruikt voor afpersing. Ransomware is daarvan een bekend voorbeeld. Maar ook met gevoelige gegevens kan een crimineel een individu of bedrijf afpersen. Bijvoorbeeld door te dreigen die gegevens openbaar te maken als er niet wordt betaald. Ook dreigen om naaktfoto’s van iemand te delen als dwangmiddel om die persoon iets te laten doen, is een vorm van afpersing. In dat geval kan er ook sprake zijn seksueel misbruik, wat nog veel verder gaat dan afpersing.
Vaak gebruiken criminelen hiervoor gestolen gegevens. Iemand haalt bijvoorbeeld jouw naam en e-mailadres uit een gestolen database en stuurt je een mail. Daarin beweert hij dat hij toegang heeft gekregen tot je webcam en bestanden. De beelden en bestanden dreigt hij naar je vrienden en familie te sturen, tenzij je een groot bedrag overmaakt. Gelukkig komt het bijna niet voor dat de persoon de beelden en bestanden daadwerkelijk heeft. Door je bang te maken, hoopt hij dat je betaalt.

-diefstal
  Diefstal van data kan op veel manieren gebeuren. Bijvoorbeeld doordat een apparaat van jou wordt gehackt. Of omdat de dief toegang heeft tot een database waarin gegevens staan over jou. Als er diefstal is gepleegd, kan het gebeuren dat je daar helemaal niets van merkt.
Deze gestolen data is vaak geld waard en kan door de dief worden doorverkocht. Hij kan ook op andere manieren misbruik maken van je persoonlijke gegevens. Bijvoorbeeld door criminele activiteiten uit te voeren onder jouw naam. Dat heet identiteitsfraude. Als de crimineel dreigt om de persoonlijke gegevens openbaar te maken, tenzij je betaalt, noemen we dat afpersing.

Computervredebreuk
Hacken is een van de grootste bedreigingen van cybersecurity. De wet noemt hacken computervredebreuk. Er zijn aparte wetsartikelen voor computervredebreuk, zowel in Nederland als in de Europese Unie. Die zijn speciaal gemaakt om allerlei vormen van criminaliteit te kunnen bestraffen. Computervredebreuk is een misdrijf. Je kunt er in ernstige gevallen dan ook voor in de gevangenis belanden.
Maar wat is computervredebreuk precies? Het is het ongeoorloofd binnendringen in een computersysteem of een netwerk. Met andere woorden: digitaal inbreken. Of de inbraak via een geavanceerde hackpoging gaat of omdat je simpelweg iemands wachtwoord hebt afgekeken, maakt niet uit. De wet zegt namelijk niets over de manier waarop dat kan gebeuren. Dat is ook logisch: er komen steeds nieuwe manieren van hacken bij. Die kunnen niet allemaal in de wet staan.
Niet alleen het binnendringen zelf is strafbaar. Ook het doen van een poging om binnen te dringen is verboden. Hacken is dus ook strafbaar als het mislukt. Zelfs als je zonder succes probeert in te loggen door iemands wachtwoord te gokken, ben je strafbaar.
Ook het bezitten van hulpmiddelen met het doel om te hacken, is strafbaar. Als je dus een keylogger of hacksoftware hebt, kan dat dus al strafbaar zijn. In de praktijk is het moeilijk vast te stellen of die hulpmiddelen bedoeld zijn om te hacken. De hacksoftware zou je ook kunnen gebruiken om je eigen systeem op veiligheid te testen.
En wat nu als een website of app slecht beveiligd is? Dat is geen vrijbrief om te hacken. Slechte beveiliging is overigens wel verwijtbaar. Als een slecht beveiligde website persoonsgegevens bewaart, is de eigenaar van de website zelfs strafbaar. Maar een ‘openstaande achterdeur’, mag niet worden gebruikt om een systeem binnen te dringen. Zo’n beveiligingslek melden is wel toegestaan: dat is juist heel goed.
  
Ethisch hacken
Na het lezen van de vorige paragraaf zou je kunnen denken dat hacken altijd een criminele bezigheid is. Maar gelukkig zijn er ook allerlei hackers actief die juist helpen om het internet veiliger te maken. We noemen hen ethische hackers. Onze verdedigers, om zo te zeggen.
Het is gevaarlijk als een beveiligingslek openbaar wordt. Criminelen zullen er direct proberen misbruik van te maken en zo kan er grote schade ontstaan. Ethische hackers melden een beveiligingslek daarom bij het betrokken bedrijf. Dat bedrijf wordt zo in staat gesteld om het lek te dichten. Veel bedrijven zijn blij met deze meldingen en geven de hacker er een beloning voor.
Er zijn ook bedrijven die een beveiligingsprobleem niet of niet snel genoeg oplossen als het is gemeld. Ook dat is gevaarlijk, want gebruikers kunnen slachtoffer worden van het lek. Daarom is het soms verstandig om een lek wel openbaar te maken: de gebruikers worden zo gewaarschuwd.
De meeste hackers kiezen voor een tussenvorm: responsible disclosure. Eerst wordt het beveiligingslek gemeld bij degene die ervoor verantwoordelijk is. Na een bepaalde periode maakt de hacker het lek openbaar. Zo slaat de hacker twee vliegen in één klap. De verantwoordelijke wordt gedwongen het probleem snel op te lossen en de hacker krijgt alle eer voor het vinden van het lek.

  Spionage en oorlogsvoering 
Een zero day is een nog niet ontdekte kwetsbaarheid. Zero days zijn belangrijke middelen die kunnen worden gebruikt om te hacken. Daarom zijn ze geld waard. Er bestaat veel handel in. Belangrijke zero days worden verkocht voor enkele tienduizenden tot wel honderdduizenden euro’s.
Je kunt zero days beschouwen als de wapens van de digitale oorlogsvoering en de verkoop ervan als een vorm van wapenhandel. Want met zero days kunnen schadelijke aanvallen worden uitgevoerd, gegevens gestolen en systemen worden platgelegd.
Wie zijn er geïnteresseerd in zero days? Allereerst natuurlijk criminelen. Maar ook beveiligingsbedrijven kopen ze met het doel om de lekken te dichten. Het duurt namelijk vaak langer dan een jaar voordat een zero day aan het licht komt. Als beveiligingsbedrijven zero days kopen, weten ze ook welke systemen kwetsbaar zijn en kunnen ze hun klanten ertegen beschermen.
Ook overheden maken gebruik van zero days. Dat doen ze om te spioneren. Door vijandige systemen te hacken, kan waardevolle informatie worden verzameld. Ook kan een zero day worden gebruikt om belangrijke vijandelijke systemen plat te leggen.
Je kunt je afvragen of het niet beter is als overheden de kwetsbaarheden in een systeem melden bij de ontwikkelaar van dat systeem. Dan kan de kwetsbaarheid worden opgelost. Door zero days te gebruiken, blijft de kwetsbaarheid bestaan en wordt het internet onveiliger. Om deze reden is het gebruik van zero days omstreden. In Nederland mag de overheid zero days alleen onder strikte voorwaarden gebruiken.















  
